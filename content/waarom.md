## Waarom stichting Makombeh? 
Het doel van stichting Makombeh is het opzetten en onderhouden van een lagere school in het plaatsje Makombeh in Sierra Leone. De aanleiding hiervoor was een bezoek in 2006 van Jan Derks in Sierra Leone aan zijn vrienden Eamonn Hanson en Harm Beskers. Eamonn en Harm waren enige tijd daarvoor uit Nederland vertrokken naar Sierra Leone voor hun werk voor een ontwikkelingsorganisatie. Eamonn had een boerenberijf gestart in Makombeh en Gbanti, twee arme dorpjes in het binnenland op ongeveer 4 uur rijden (per four wheel) van de hoofdstad Freetown.
In deze dorpjes werkten de meeste kinderen op het land en gingen niet naar school. In het dorp kon niemand lezen of schrijven, ook de kinderen niet. Op de vraag waarom ze niet op school zaten, kregen zij van de ouders te horen dat zij de kinderen graag naar school zouden willen laten gaan. Maar de meest nabije school was twee uur lopen via een pad door de bush, wat voor de kleinste kinderen te ver en te gevaarlijk is. 
Als de kinderen op latere leeftijd alsnog naar school zouden gaan, zouden ze leerachterstand hebben die (bijna) niet meer in te halen is. Naar school gaan was daardoor in feite geen optie meer en hun ouders lieten hen daarom werken op het land.
Tijdens een nieuw bezoek in 2007 hebbne Jan en Eamonn gesproken met de dorpoudsten hoe dit probleem opgelost zou kunnen worden. De ouders bleken meer dan bereid om hun kinderen naar school te laten gaan als er een school in hun dorp zou zijn. Ook beloofden zij dat de kinderen dan niet meer op het land hoefden te werken. Verder zouden ze gratis meehelpen met het bouwen van de school als er gezorgd zou worden voor bouwmaterialen. Jan beloofde om op zoek te gaan naar financiering en stelde zichzelf garant voor de eerste kosten.
Na terugkomst in Nederland en diverse gesprekken met vrienden bleek al snel dat het nodig was om een dergelijk project structureel aan te pakken via een stichting. Zijn vrienden Antje Kwee en Marc Cornelissen waren bereid om met hem een dergelijke stichting op te zetten en uit te bouwen. Deze stichting is in het voorjaar van 2008 opgericht en in mei 2008 door de belastingdienst erkend als een Algemeen Nut Beoogende Instelling (ANBI). Door deze ANBI-status zijn giften aan de stichting aftrekbaar voor de belastingen.## Doel stichting
Het eerste doel van de stichitng is om onderwijs aan te bieden aan de kinderen in de leeftijd van 5, 6 en 7 jaar oud. Ook staat de school open voor kinderen/jongeren die door de burgeroorlog niet in staat waren om onderwijs te volgen. Hierdoor wordt een leerachterstand zoveel mogelijk ingelopen en worden ze gestimuleerd om op iets oudere leeftijd wel naar de reguliere school te gaan. Als er voldoende structurele financiering te realiseren valt, is het de bedoeling om het project uit te bouwen tot een volwaardige reguliere school.
Om dit voor elkaar te krijgen was het nodig om een school te bouwen, het aanstellen van onderwijzers, de inrichting van de school, het verzorgen van de verplichte schooluniformen, sanitaire voorzieningen zoals een waterput en een toiletgelegenheid en natuurlijk onderwijsmateriaal. Uit privé-middelen is de bouw van de eerste drie klassen van de school en het aanstellen van een onderwijzer al betaald. Daarom was het mogelijk om in februari 2008 met het onderwijs te starten. Nu is het van belang om om de andere zaken te regelen en de continuïteit van de school te garanderen zodat deze kinderen niet al na enkele maanden weer zonder onderwijs zitten.  Daar vragen wij je hulp voor.## Meedoen?
Steun de school door geld te storten op 
> rekeningnummer  **NL60 RABO 0106124153**
    Wij stellen het op prijs als je ons ook een email stuurt als je wat overmaakt: stichtingmakombeh@gmail.com
Mocht u vragen of opmerkingen hebben dan kunt u ons per email bereiken via het email-adres: stichtingmakombeh@gmail.com. 