**Start pagina**

Stichting Makombeh heeft sinds de oprichting in 2007, twee honderd kinderen in Sierra Leone aan een betere toekomst geholpen door ze basisonderwijs te bieden en ze daarmee voor te bereiden voor de middelbare school. Momenteel genieten 170 jongens en meisjes (4-12 jaar) onderwijs en beheert de stichting 6 klaslokalen (+ 1 kantoor), 4 toiletten, 1 speelveld en heeft het 5 leerkrachten in dienst. Daarnaast bekostigt de stichting lesmaterialen, uniforms en biedt ze micro kredietprogramma's voor ouders die net het hoofd boven water kunnen houden. In 2018 zijn 3 nieuwe klaslokalen gebouwd en wordt de waterput in het dorp hersteld. Daarmee kunnen de kinderen schoon drinkwater krijgen en hoeven ze de kilometerslange tocht naar het moeras niet meer te lopen om water voor het gezin te halen.

De hoofdtaak van stichting Makombeh is het financieren en adviseren van  de school, de leerkrachten en de leerlingen. De stichting streeft naar een sterke school met een hoge leskwaliteit, gegeven door gediplomeerde leerkrachten. Twee assistent leerkrachten volgen nu een opleiding tot gediplomeerd leerkracht. De school wordt mede gerund door de gemeenschap zelf, waarbij de moeders in de middag eten koken voor de kinderen.

Door de inzet van de lokale gemeenschap en de belangeloze inzet van het bestuur, kent de stichting geen overhead en komen alle financiële middelen ten goede aan de school. In 2018 is de school het 11e schooljaar in gegaan.

**Over de stichting**

Het komend jaar wil de stichting zich vooral richten op de zelfredzaamheid van de school. Het lokale (gemeentelijk) bestuur zal een groot deel van de salarissen van de leerkrachten overnemen als aan een aantal minimum voorwaarden wordt voldaan (WC, waterput en 6 klaslokalen). Daarmee wil de stichting de duurzaamheid van de school garanderen. Door de geboden kwaliteit van het onderwijs wordt de kans op een vervolgopleiding voor de kinderen vergroot. Hiermee kan een spiraal doorbroken worden waarbij jonge kinderen op het land moeten werken.

**Waarom**

Het doel van stichting Makombeh is het opzetten en onderhouden van een lagere school in het plaatsje Makombeh, in Sierra Leone. De aanleiding hiervoor was een bezoek in 2006 van Jan Derks aan Sierra Leone, waar zijn vrienden Eamonn Hanson en Harm Beskers destijds werkzaam waren voor een ontwikkelingsorganisatie. Eamonn had daarnaast een boerenbedrijf opgestart in Makombeh en Gbanti, twee arme dorpjes in het binnenland op ongeveer 4 uur rijden van de hoofdstad Freetown.

In deze dorpjes werkten de meeste kinderen op het land en gingen niet naar school. Geen van de kinderen en ook de andere dorpsbewoners konden lezen noch schrijven. Ouders gaven aan dat zij hun kinderen graag naar school zouden willen laten gaan, maar de meest nabije school ligt op twee uur lopen van het dorp. Deze is alleen bereikbaar via een pad door de bush, wat voor de kleinste kinderen te ver en te gevaarlijk is.

Als de kinderen op latere leeftijd alsnog naar school wilden gaan, zouden ze leerachterstand hebben die (bijna) niet meer in te halen was. Naar school gaan was daardoor in feite geen optie meer en hun ouders lieten hen daarom werken op het land.

 

Tijdens een bezoek aan het dorp in 2007 hebben Jan en Eamonn gesproken met de dorpsoudste over hoe dit probleem opgelost zou kunnen worden. Een school in het dorp voor de jongste kinderen zou de oplossing zijn en kon voorkomen dat ouders hun kinderen op het land lieten werken. Onder deze laatste voorwaarde en de belofte dat de dorpsbewoners gratis mee zouden helpen met de bouw van de school, beloofde Jan om op zoek te gaan naar financiering. Hij stelde zichzelf garant voor de eerste kosten.

 

De stichting is in het voorjaar van 2008 opgericht en in hetzelfde jaar  door de belastingdienst erkend als een Algemeen Nut Beoogde Instelling (ANBI). Door deze ANBI-status zijn giften aan de stichting aftrekbaar voor de belastingen

**Nieuws**

Op 10 november 2017 bracht het bestuur een bezoek aan de school om daar haar 10 jarig bestaan te vieren. In die 10 jaar is de school gegroeid van 20 naar 150 kinderen. Aanvankelijk werd er onderwijs gegeven aan kinderen in de leeftijd van 4-7 jaar, inmiddels zijn dat kinderen van 4 tot 12 jaar.

Dit jubileum werd grootst gevierd met meerdere speeches, een sportdag voor de jeugd, en een grootst muziek en dansfeest voor de jongeren en ouders.

Tijdens het bezoek is door het bestuur een toezegging gedaan om de school uit te breiden van 3 naar 6 klaslokalen. Deze uitbreiding, uitgevoerd door de lokale bevolking, is in mei 2018 afgerond.

Blijf op de hoogte van de activiteiten van stichting Makombeh via deze nieuwspagina.

\* Nieuwsbrief januari 2017

\* Nieuwsbrief december 2017

\* Nieuwsbrief mei 2018

\* Nieuwsbrief december 2018

**Meedoen**

De school kan draaiende gehouden worden met een budget van ca € 6.000 per jaar. Daarnaast willen we het komende jaar de oudere klaslokalen opknappen, leerkrachten bijscholen en de sanitaire voorzieningen aanpakken voor een verbeterde hygiëne. Om dit mogelijk te maken kunt u een bijdrage storten op rekeningnummer:

NL60 RABO 0106124153 t.n.v. Stichting Makombeh.

Aangezien het bestuur zich volledig belangeloos inzet voor de stichting en de verantwoordelijkheid van de lokale werkzaamheden overlaat aan de dorpsbewoners zelf, kent de stichting geen overhead.

Indien u voor de eerste keer een bedrag stort, verzoeken wij u dat aan ons te laten weten met een bericht aan stichtingmakombeh\@gmail.com

Namens de kinderen en dorpsbewoners van Makombeh, willen wij u danken voor uw hulp.
